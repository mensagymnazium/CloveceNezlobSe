# Člověče, nezlob se! (OOP)

Vytvořte simulátor hry *Člověče, nezlob se!* pomocí objektově orientovaného programování (OOP).

Hru zná asi každý, najdete ji i ve [Wikipedii](https://cs.wikipedia.org/wiki/%C4%8Clov%C4%9B%C4%8De,_nezlob_se!). Naším cílem bude naprogramovat simulátor, který bude generovat hody kostkou jako náhodná čísla a bude zaznamenávat postup hry od začátku až do konce.

1. Analyzujte, jaké objekty, resp. jejich třídy, budete pro reprezentaci hry potřebovat.
1. Jaké vlastnosti a operace budou objekty mít?
1. Vytvořte třídy, které budou jednotlivé objekty popisovat.
1. Naprogramujte chování jednotlivých objektů.
1. Sestavte z objektů kompletní simulátor s jednoduchým uživatelským rozhraním (konzolová aplikace, která hru spustí a bude vypisovat údaje z jejího průběhu).
1. Hru si můžete libovolně zjednodušit, dle svých dovedností a časových možností. Např. nemusíte řešit "nasazování" figurek šestkou na začátku, cílový domeček udělat jako poslední políčko (bez nutnosti trefit ho přesně), nebo neřešit vzájemné vyhazování mezi hráči.


## Výzvy
1. Existují různé variace hry, např. různé herní plány (různý maximální počet hráčů, různé tvary, velikosti, atp.) Navrhněte (a naprogramujte) způsob, jak v simulátoru umožnit volbu herního plánu pro konkrétní simulaci.
1. Variace může být i v pravidlech, např. pokud hodím kostkou 2x za sebou šestku, vracím se o tři pole nazpět. Navrhněte (a naprogramujte) způsob, jak v simulátoru reprezentovat pravidla a umožnit volbu konkrétních pravidel pro jednotlivé simulace.
1. Hráči mohou uplatňovat různé strategie. Např. táhnout vždy figurkou, která je nejblíže k cíli, táhnout náhodnou figurkou, nebo brát v úvahu pozici figurek ostatních hráčů. Zkuste navrhnout objektově orientovaný princip, jak umožnit jednotlivým hráčům nastavit různé strategie (popř. vyzkoušejte, které strategie jsou nejúspěšnější).

